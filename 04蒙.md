# 蒙
亨匪我求童蒙童蒙求我初筮告再三渎渎则不告利贞

## 初六
发蒙利用刑人用说桎梏以往吝

## 九二
包蒙吉纳妇吉子克家

## 六三
勿用取女见金夫不有躬无攸利

## 六四
困蒙吝

## 六五
童蒙吉

## 上九
击蒙不利为寇利御寇

### 史记·周本纪第四
武王病。天下未集，群公惧，穆卜，周公乃祓斋，自为质，欲代武王，武王有瘳。后而崩，太子诵代立，是为成王。

成王少，周初定天下，周公恐诸侯畔周，公乃摄行政当国。管叔、蔡叔群弟疑周公，与武庚作乱，畔周。周公奉成王命，伐诛武庚、管叔，放蔡叔。以微子开代殷后，国於宋。颇收殷馀民，以封武王少弟封为卫康叔。晋唐叔得嘉谷，献之成王，成王以归周公于兵所。周公受禾东土，鲁天子之命。初，管、蔡畔周，周公讨之，三年而毕定，故初作大诰，次作微子之命，次归禾，次嘉禾，次康诰、酒诰、梓材，其事在周公之篇。周公行政七年，成王长，周公反政成王，北面就群臣之位。
